1. Пријекор због незидања храма.

1. Друге године *цара Дарија, шестога мјесеца првога дана дође ријеч Господња преко Агеја пророка Зоровавељу, сину Салатилову, управитељу Јудејском, и Исусу, сину Јоседекову, поглавару свештеничком, говорећи: [*Језд 4, 24; 5, 1.]
2. Овако вели Господ над војскама говорећи: Тај народ говори: Још није дошло вријеме, вријеме да се сазида дом Господњи.
3. Зато дође ријеч Господња преко Агеја пророка говорећи:
4. *Је ли вама вријеме да сједите у кућама својим обложенијем даскама, а овај је дом пуст? [*2 Сам 7, 2.]
5. Зато сада овако вели Господ над војскама: Узмите на ум путове своје.
6. *Сијете много, а увозите мало; једете, а не бивате сити; пијете, а не напијате се; одијевате се, а ниједан не може да се згрије; и који заслужује новце, меће их у продрт тоболац. [*5 Мој 28, 38.]
7. Овако вели Господ над војскама: Узмите на ум путове своје.
8. Идите на гору, и донесите дрва, те зидајте дом; и биће ми мило, и прославићу се, вели Господ.
9. Изгледате много, а ето мало; и што унесете у кућу, ја раздухам. Зашто? вели Господ над војскама. Зато што је дом мој пуст, а ви сваки трчите за свој дом.
10. Зато се затвори небо над вама да нема росе, и земља се затвори да нема рода њезина.
11. *И дозвах сушу на земљу, и на горе, и на жито и на вино и на уље и на све што земља рађа, и на људе и на стоку † и на сваки рад ручни. [*1 цар 17, 1; † Аг 2, 17.]
12. И послуша Зоровавељ син Салатилов и Исус, син Јоседеков, поглавар свештенички, и сав остатак народни глас Господа Бога својега и ријечи пророка Агеја, како га посла Господ Бог њихов, и побоја се народ Господа.
13. И говори Агеј, посланик Господњи, народу као што га посла Господ, и рече: Ја сам с вама, говори Господ.
14. И Господ подиже дух Зоровавељу, сину Салатилову, управитељу Јудејском, и дух Исусу сину Јоседекову, поглавару свештеничком, и дух свему остатку народном, те дођоше и радише у дому Господа над војскама, Бога својега,
15. Двадесет четвртога дана шестога мјесеца, друге године цара Дарија.

2. Прорицање о будућој слави храма и о Месијанском времену.

1. Седмога мјесеца двадесет првога дана дође ријеч Господња преко Агеја пророка говорећи:
2. Кажи сада Зоровавељу, сину Салатилову, управитељу Јудејском, и Исусу, сину Јоседекову, поглавару свештеничком, и остатку народном говорећи:
3. *Ко је међу вама остао који је видио овај дом у првој слави његовој? А какав ви сада видите? Није ли према оном као ништа у вашим очима? [*Језд 3, 12.]
4. Него сада буди храбар, Зоровавељу, говори Господ, и буди храбар Исусе, сине Јоседеков, поглавару свештенички, и буди храбар сав народе земаљски, говори Господ, и радите; јер сам ја с вама, говори Господ над војскама.
5. По ријечи којом сам учинио завјет с вама кад изидосте из Мисира, дух ће мој стајати међу вама, не бојте се.
6. Јер овако вели Господ над војскама: *Још једном, домало, и ја ћу потрести небеса и земљу и море и суху земљу; [*Јев 12, 26.]
7. И потрешћу све народе, и доћи ће изабрани из свијех народа, и напунићу овај дом славе, вели Господ над војскама.
8. Моје је сребро и моје је злато, говори Господ над војскама.
9. Слава ће овога дома пошљедњега бити већа него онога првога, вели Господ над војскама; и поставићу мир на овом мјесту, говори Господ над војскама.
10. Двадесет четвртога дана деветога мјесеца друге године Даријеве дође ријеч Господња преко Агеја пророка говорећи:
11. Овако вели Господ над војскама: Упитај свештенике за закон, и реци:
12. Гле, ако би ко носио свето месо у скуту од хаљине своје, или би се скутом својим дотакао хљеба или варива или вина или уља или каквога год јела, би ли се осветио? А свештеници одговорише и рекоше: Не.
13. Потом рече Агеј: Ако би се ко нечист од мртваца дотакао чега тога, хоће ли бити нечисто? А свештеници одговорише и рекоше: Биће нечисто.
14. Тада Агеј одговори и рече: Такав је тај народ и такви су ти људи преда мном, говори Господ, и тако је све дјело руку њиховијех, и што год приносе тамо, нечисто је.
15. А сада узмите на ум, од овога дана назад, прије него се положи камен на камен у цркви Господњој,
16. Прије тога *кад ко дође ка гомили од двадесет мјера, бјеше десет; кад дође ка каци да добије педесет вједара из каце, бјеше двадесет; [*Аг 1, 6.]
17. Бих вас сушом и медљиком и градом, свако дјело руку ваших; али се ви не обратисте к мени, говори Господ. [*Аг 1, 11.]
18. Узмите на ум, од тога дана назад, од дана двадесет четвртога мјесеца деветога, од дана кад се основа црква Господња, узмите на ум.
19. Има ли јоште сјемена у житници? Ни винова лоза ни смоква ни шипак ни маслина још не роди; од овога ћу дана благословити.
20. Потом дође ријеч Господња други пут Агеју двадесет четвртога дана мјесеца говорећи:
21. Кажи Зоровавељу, управитељу Јудејском, и реци: *Ја ћу потрести небо и земљу; [*Аг 2, 6.]
22. И превалићу пријесто царствима, и сатрћу силу царствима народнијем, превалићу кола и оне који сједе на њима, и попадаће коњи и коњици, сваки од мача брата својега.
23. У то вријеме, говори Господ над војскама, узећу тебе, Зоровавељу, сине Салатилов, слуго мој, говори Господ, и поставићу те као печат; јер сам те изабрао, говори Господ над војскама. 
