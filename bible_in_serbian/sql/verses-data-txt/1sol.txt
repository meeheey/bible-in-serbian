1 Поздрав. Захвалност Богу за примјерну вјеру Солуњана у Јеванђеље.

1. Павле и Силван и Тимотеј Цркви Солунској која је у Богу Оцу и Господу Исусу Христу: Благодат вам и мир од Бога Оца нашега и Господа Исуса Христа.

2. Захваљујемо Богу свагда за све вас помињући вас у молитвама својим,

3. Сјећајући се непрестано вашег дјела вјере, и труда љубави, и постојане наде у Господа нашега Исуса Христа пред Богом и Оцем нашим,

4. Знајући, браћо љубљена од Бога, да сте изабрани.

5. Јер јеванђеље наше није проповиједано вама само ријечју, него и у сили и у Духу Светоме, и са пуним убјеђењем, као што знате какви смо били међу вама ради вас.

6. И ви се угледасте на нас и на Господа, примивши ријеч у големој невољи са радошћу Духа Светога,

7. Тако да постадосте образац свима вјерујућима у Македонији и у Ахаји.

8. Јер је од вас одјекнула ријеч Господња не само у Македонији и у Ахаји, него се и у сваком мјесту разгласи вјера ваша у Бога, тако да нам није потребно што говорити.

9. Јер они сами причају о нама како нас ви дочекасте, и како се од идола обратисте Богу, да служите Богу живом и истинитом,

10. И да очекујете Сина његова с небеса, којега подиже из мртвих, Исуса, који нас избавља од гњева који долази.
2 Апостолово богоугодно владање у Јеванђељу. Подстицај на владање достојно Бога.

1. Јер и сами, браћо, знате да долазак наш к вама није био узалуд;

2. Него, пошто најприје, страдасмо и понижавани бисмо у Филипима, као што знате, ми се осмјелисмо у Богу нашем да вам казујемо јеванђеље Божије уз велику борбу.

3. Јер наша проповијед није од заблуде, нити од нечистоте, ни у лукавству,

4. Већ као што нас је Бог провјерио да смо способни да нам се повјери јеванђеље, тако говоримо, а не као они који угађају људима, него Богу који испитује срца наша.

5. Јер, као што знате, никада не наступасмо ради ласкања, нити због похлепе - Бог је свједок;

6. Не тражећи славе од људи, ни од вас ни од других.

7. Могли смо вам бити на терету као Христови апостоли; међутим, бијасмо благи међу вама као дојиља када негује своју дјецу.

8. Тако смо чезнули за вама, да смо готови били дати вам не само јеванђеље Божије него и душе наше, зато што нам бијасте омиљели.

9. Јер ви, браћо, памтите труд наш и напор; јер дан и ноћ радећи да не бисмо били на терету икоме од вас, проповиједасмо вам јеванђеље Божије.

10. Ви и Бог сте свједоци како се свето и праведно и непорочно владасмо пред вама који вјерујете.

11. Као што знате како сваког појединог од вас, као отац дјецу своју,

12. Преклињасмо вас и храбрисмо и свиједочисмо, да се владате достојно Бога, који вас призива у своје Царство и славу.

13. Тога ради и ми непрестано захваљујемо Богу, што примивши ријеч Божију коју од нас чусте, прихватисте је не као ријеч човјечију, него - што заиста и јесте - као ријеч Божију, која и дјејствује у вама вјерујућима.

14. Јер ви, браћо, постадосте слични Црквама Божијим које су у Јудеји у Христу Исусу, зато што и ви пропатисте од својих сународника исто што и они од Јудејаца,

15. Који убише и Господа Исуса и своје пророке. и нас прогонише, и Богу не угађају, и противни су свима људима,

16. Спречавајући нас да говоримо незнабошцима да би се спасли; и кроз то засвагда да наврше мјеру гријехова својих, али их на крају сустиже гњев.

17. А ми, браћо, одвојивши се од вас за неко вријеме, лицем а не срцем, још више с великом жељом настојасмо да видимо лице ваше.

18. Зато хтједосмо доћи к вама - бар ја Павле неколико пута - и спречи нас сатана.

19. Јер ко је наша нада или радост или вијенац хвале? Зар нисте то и ви пред Господом нашим Исусом Христом о његову доласку?

20. Јер сте ви наша слава и радост.
3 Радост због добрих вијести по Тимотеју о вјери и љубави Солуњана. Апостолова молитва за њих.

1. Зато, не могавши више издржати, нађосмо за добро да останемо сами у Атини,

2. Па посласмо Тимотеја, брата нашега и служитеља Божијега и сарадника нашега у јеванђељу Христовом, да вас утврди и да вас ободри у вјери вашој,

3. Да се нико не поколеба у овим невољама; јер сами знате да нам то предстоји.

4. Јер кад смо још код вас били, ми смо вам казали унапријед да ћемо имати невоља, и као што знате то се и догодило.

5. Ради тога и ја, не могавши више издржати, послах да сазнам о вјери вашој, да вас како није искушао кушач, па да наш труд буде узалуд.

6. А сада, када нам је Тимотеј дошао од вас, и донио нам добре вијести о вашој вјери и љубави, и да нас се свагда радо сјећате, желећи да видите нас, као и ми вас.

7. Зато се вама утјешисмо, браћо, вјером вашом при свој нашој невољи и биједи.

8. Јер сад смо живи, кад ви чврсто стојите у Господу.

9. Јер какву захвалност можемо одати Богу за вас, за сву радост којом се радујемо због вас пред Богом нашим?

10. Ноћ и дан најусрдније се молимо Богу да видимо лице ваше и да допунимо оно што недостаје вјери вашој.

11. А сам Бог и Отац наш и Господ наш Исус Христос да управи пут наш к вама.

12. А вас Господ нека обогати и преиспуни љубављу једних према другима и према свима, каква је и наша према вама,

13. Да би се утврдила срца ваша непорочна у светости пред Богом и Оцем нашим о доласку Господа нашега Исуса Христа са свима светима његовим. Амин.
4 Живјети у светости и братољубљу. Хришћанска нада за умрле. Васкрсење мртвих.

1. А надаље, браћо, молимо вас и савјетујемо у Господу Исусу, да као што примисте од нас: како вам се ваља владати и Богу угађати, да још више напредујете.

2. Јер знате какве вам поуке дадосмо кроз Господа Исуса.

3. Јер је ово воља Божија: светост ваша, да се чувате од блуда,

4. И сваки од вас да зна држати своје тијело у светости и у части,

5. А не у страсној жељи, као и незнабошци који не познају Бога;

6. И да нико не преступа и не штети брата својега у свему томе, јер је Господ осветник за све то, као што вам и прије рекосмо и свједочисмо.

7. Јер нас не призва Бог на нечистоту, него у светост.

8. Који, дакле, одбацује, не одбацује човјека него Бога, који је и дао Светога Духа својега вама.

9. А о братољубљу не треба да вам се пише, јер сте сами од Бога научени да се љубите међу собом,

10. Јер ви то и чините према свој браћи по цијелој Македонији. Али вас молимо, браћо, да још обилније чините,

11. И да се усрдно старате да живите мирно, и да гледате своја посла, и да радите својим сопственим рукама, како вам заповиједисмо;

12. Да се владате поштено према онима што су изван, и да вам ништа не треба.

13. Нећемо пак, браћо, да вам буде непознато шта је са онима који су уснули, да не бисте туговали као они који немају наде.

14. Јер ако вјерујемо да Исус умрије и васкрсе, тако ће и Бог оне који су уснули у Исусу довести с Њим.

15. Јер вам ово казујемо ријечју Господњом да ми који будемо живи о доласку Господњем, нећемо претећи оне који су уснули.

16. Јер ће сам Господ са заповјешћу, гласом арханђела и са трубом Божијом, сићи с неба, и прво ће мртви у Христу васкрснути;

17. А потом ми живи који останемо бићемо заједно с њима узнесени на облацима у сретање Господу у ваздуху, и тако ћемо свагда с Господом бити.

18. Тако утјешавајте једни друге овим ријечима.
5 Дан Господњи доћи ће изненада. Треба бдити, молити се и међусобно изграђивати у врлинама.

1. А о временима и роковима, браћо, није потребно да вам се пише;

2. Јер ви сами добро знате да ће Дан Господњи доћи као лопов у ноћи.

3. Јер када говоре: Мир је и сигурност, тада ће наићи на њих изненада погибија, као бол на трудну жену, и неће избјећи.

4. Али ви, браћо, нисте у тами, да вас тај Дан затече као лопов.

5. Јер сте ви сви синови свјетлости и синови дана; нисмо ноћи нити таме.

6. Зато немојмо спавати, као и остали, него бдијмо и будимо тријезни.

7. Јер који спавају, ноћу спавају, и који се опијају ноћу се опијају.

8. А ми који смо синови дана будимо тријезни и обучени у оклоп вјере и љубави и с кацигом наде спасења.

9. Јер нас Бог не одреди за гњев, него да добијемо спасење кроз Господа нашега Исуса Христа,

10. Који умрије за нас да бисмо ми, било да бдимо или да спавамо, заједно с њим живјели.

11. Зато се тјешите узајамно, и изграђујте један другога, као што и чините.

12. Молимо вас пак, браћо, одајите признање онима који се труде међу вама, и вашим претпостављеним у Господу, и онима који вас поучавају,

13. И да их поштујете веома много са љубављу због дјела њиховога. Живите у миру међу собом.

14. Молимо вас пак, браћо, савјетујте неуредне, тјешите малодушне, и подржавајте слабе, будите великодушни према свима.

15. Гледајте да нико не враћа коме зло за зло; него свагда идите за добром, и међу собом и према свима,

16. Радујте се свагда,

17. Молите се без престанка,

18. На свему захваљујте: јер је ово воља Божија за вас у Христу Исусу.

19. Духа не гасите,

20. Пророштва не презирите.

21. Све испитујте, добра се држите.

22. Од зла у сваком виду уклањајте се.

23. А сам Бог мира да вас посвети потпуно, и васцијели дух ваш и душа и тијело да се сачува без порока за долазак Господа нашега Исуса Христа.

24. Вјеран је Онај који вас призива, који ће то и учинити.

25. Браћо, молите се за нас.

26. Поздравите сву браћу цјеливом светим.

27. Заклињем вас Господом да се прочита ова посланица свој светој браћи.

28. Благодат Господа нашега Исуса Христа с вама! Амин.
