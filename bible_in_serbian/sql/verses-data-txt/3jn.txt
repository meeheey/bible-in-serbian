1 Поздрав Гају. Радост због хришћанског живота и гостопримства. Диотреф и Димитрије.

1. Старјешина Гају љубљеноме, којега ја заиста љубим.

2. Љубљени, молим се да у свему добро напредујеш, и здрав да будеш, као што ти добро напредује душа.

3. Јер се обрадовах веома када дођоше браћа свједочећи о истини твојој, како ти у истини живиш.

4. Од тога немам веће радости него да чујем како моја дјеца живе у истини.

5. Љубљени, вјерно чиниш што год радиш за браћу и за намјернике,

6. Који посвједочише твоју љубав пред Црквом; и добро ћеш учинити ако их испратиш достојно Бога.

7. Јер Имена његова ради изиђоше, не примајући ништа од незнабожаца.

8. Ми смо, дакле, дужни примати такве, да будемо сарадници Истини.

9. Писах Цркви; али Диотреф, који жели да буде први међу њима, не прима нас.

10. Зато, ако дођем, споменућу његова дјела која твори, ружећи нас злим ријечима; и није му то доста, него сам браће не прима, и забрањује онима који би хтјели да их примају, и изгони их из Цркве.

11. Љубљени, не угледај се на зло, него на добро. Који добро чини од Бога је, а који зло чини није видио Бога.

12. О Димитрију су посвједочили сви, и сама истина; а и ми свједочимо; и знате да је свједочанство наше истинито.

13. Много имадох да пишем, али нећу мастилом и пером да ти пишем;

14. Него се надам да ћу те скоро видјети и усмено ћемо говорити.

15. Мир ти! Поздрављају те пријатељи. Поздрави пријатеље по имену. Амин.
