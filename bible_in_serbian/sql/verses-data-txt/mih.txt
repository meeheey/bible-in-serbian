1. Опустошење Јуде и Израиља због идолопоклонства.

1. Ријеч Господња која дође *Михеју Моресећанину за времена Јоатама, Ахаза и Језекије, царева Јудинијех, што видје за Самарију и за Јерусалим. [*Јер 26, 18.]
2. Чујте, сви народи, слушај, земљо и што је на њој, и Господ Бог да вам је свједок, Господ из свете цркве своје.
3. Јер, гле, Господ излази из мјеста својега, и сићи ће, *и ходиће по висинама земаљским. [*Ам 4, 13.]
4. И горе ће се растопити пред њим, и долине ће се расјести, као восак од огња и као вода што тече низ стрмен.
5. Све је то за злочинство Јаковљево и за гријехе дома Израиљева. Које је злочинство Јаковљево? Није ли Самарија? Које су висине Јудине? Није ли Јерусалим?
6. Зато ћу учинити од Самарије гомилу у пољу да се саде виногради, и побацаћу камење њезино у долину и открићу јој темеље.
7. И сви резани ликови њезини разбиће се, и сви ће се дарови њезини сажећи огњем, и све ћу идоле њезине потрти, јер од плате курварске накупи, и опет ће бити плата курварска.
8. Зато ћу плакати и ридати; ходићу свучен и го; плакаћу као змајеви и тужићу као сове.
9. Јер јој се ране не могу исцијелити, дођоше до Јуде, допријеше до врата мојега народа, до Јерусалима.
10. *Не јављајте у Гату, не плачите; у Вит-Афри ваљај се по праху. [*2 Сам 1, 20.]
11. Изиди, становнице Сафирска, с голом срамотом; становница Сананска неће изаћи; жалост Ветезилска неће вам дати станка.
12. Јер становница Маротска тужи за својим добром. Јер сиђе зло од Господа до врата Јерусалимских.
13. Упрегни брзе коње у кола, становнице Лахиска, која си почетак гријеху кћери Сионској, јер се у теби нађоше злочинства Израиљева.
14. Зато пошљи даре Моресету Гатском; домови Ахсивски превариће цареве Израиљеве.
15. Још ћу ти довести нашљедника, становнице Мариска; доћи ће до Одолама, славе Израиљеве.
16. Начини се ћелава и остризи се за милом дјецом својом; рашири ћелу своју као орао, јер се воде од тебе у ропство.

2. Бол због безбожника који у лажи налази радост. Обећање времена милости.

1. Тешко онима који *смишљају безакоње и о злу се труде на постељама својим, и кад сване извршују, јер им је сила у руци. [*Пс 36, 5.]
2. Желе њиве, и отимају их; желе куће, и узимају; чине силу човјеку и кући његовој, човјеку и нашљедству његову.
3. Зато овако вели Господ: Ево, ја мислим зло томе роду из којега нећете извући вратова својих, нити ћете ходити поносито, *јер ће бити зло вријеме. [*Ам 5, 13.]
4. У оно вријеме говориће се прича о вама, и нарицаће се жалосно говорећи: Пропадосмо; промијени дио народа мојега; како ми узе! Узевши њиве наше раздијели.
5. Зато нећеш имати никога ко би ти повукао уже за ждријеб у збору Господњем.
6. *Немојте пророковати, нека они пророкују; ако им не пророкују, неће одступити срамота. [*Ам 7, 16.]
7. O ти који се зовеш дом Јаковљев, је ли се умалио дух Господњи? Јесу ли то дјела његова? Еда ли моје ријечи нијесу добре ономе који ходи право?
8. А народ се мој прије подиже као непријатељ; преко хаљине скидате плашт с онијех који пролазе не бојећи се, који се враћају из боја.
9. Жене народа мојега изгоните из милијех кућа њиховијех, од дјеце њихове отимате славу моју навијек.
10. Устаните и идите, јер ово није почивалиште; што се оскврни, погубиће вас погибљу великом.
11. Ако ко ходи за вјетром и казује лажи говорећи: Пророковаћу ти за вино и за силовито пиће, тај ће бити пророк овоме народу.
12. Доиста ћу те сабрати свега, Јакове, доиста ћу скупити остатак Израиљев; поставићу их заједно као овце Восорске, као стадо усред тора њихова, *биће врева од људства. [*Јез 36, 37.]
13. Пред њима ће ићи који разбија; они ће разбити и проћи кроз врата, и изаћи ће; и цар ће њихов ићи пред њима, *и Господ ће бити пред њима. [*Ис 52, 12.]

3. Кажњавање поглавица свјетовних и духовних. Прорицање о разорењу Јерусалима.

1. Зато рекох: Чујте, поглавице Јаковљеве и кнезови дома Израиљева, не треба ли вам знати шта је право?
2. Који мрзите на добро а љубите зло, садирете кожу с њих и месо с кости њиховијех;
3. *И једете месо народа мојега и садирете кожу с њих и кости им пребијате, и сасијецате као у лонац и као месо у котао. [*Пс 14, 4.]
4. Тада ће викати ка Господу, али их неће услишити, него ће сакрити лице своје од њих у оно вријеме, како они зло радише.
5. Овако вели Господ за пророке који заводе мој народ, који гризу зубима својим и вичу: Мир; и ако им ко не да ништа у уста, дижу рат на њ.
6. Зато ће вам утвара бити ноћ и прорицање ваше тама; и сунце ће заћи тијем пророцима и дан ће им се смрачити.
7. Тада ће се постидјети видиоци, и врачари ће се посрамити, и сви ће застријети усне своје, јер неће бити одговора Божијега.
8. Али ја сам пун силе од духа Господњега, и суда и храбрости *да кажем Јакову злочинство његово и Израиљу гријех његов. [*Ис 58, 1.]
9. Чујте ово, поглавице дома Јаковљева и кнезови дома Израиљева, који се гадите на правду, и све што је право изврћете;
10. *Који градите Сион крвљу и Јерусалим безакоњем. [*Авак 2, 12.]
11. Поглавари његови суде по миту, и свештеници његови уче за плату, и пророци његови гатају за новце, а на Господа се ослањају говорећи: Није ли Господ усред нас? Неће доћи зло на нас.
12. *3ато ће се с вас Сион преорати као њива, и Јерусалим ће постати гомила, и гора од дома висока шума. [*Јер 26, 18.]

4. О узвишењу Горе Господње. О Царству Месијину, повратак и избављење Израиља.

1. Али ће у пошљедња времена бити утврђена гора дома Господњега наврх гора и узвишена изнад хумова, и народи ће се стјецати к њој.
2. И ићи ће многи народи говорећи: Ходите да идемо на гору Господњу и у дом Бога Јаковљева, и учиће нас својим путовима, и ходићемо његовијем стазама; јер ће из Сиона изаћи закон и ријеч Господња из Јерусалима.
3. И судиће међу многим народима, и покараће јаке народе надалеко, и они ће расковати мачеве своје на раонике, и копља своја на српове; неће дизати мача народ на народ, нити ће се више учити рату.
4. *Него ће сједјети сваки под својом виновом лозом и под смоквом, и неће бити никога да их плаши; јер уста Господа над војскама рекоше. [*Зах 3, 10.]
5. Јер ће сви народи ходити сваки у име бога својега; а ми ћемо ходити у име Господа Бога својега увијек и довијека.
6. У то вријеме, говори Господ, сабраћу хроме, и скупићу одагнане и којима зло учиних.
7. И учинићу од хромијех остатак и од одагнаних силан народ; и Господ ће царовати над њима на гори Сиону одсад и довијека.
8. И ти, куло стаду, стијено кћери Сионској, теби ће доћи, доћи ће прва власт, царство кћери Јерусалимске.
9. Зашто вичеш тако јако? *Нема ли цара у теби? Еда ли изгибоше твоји савјетници, те те обузеше болови као породиљу? [*Јер 8, 19.]
10. Мучи се и вичи, кћери Сионска, као породиља, јер ћеш изаћи из града и становаћеш у пољу, и отићи ћеш у Вавилон; ондје ћеш се ослободити, ондје ће те искупити Господ из руку непријатеља твојих.
11. А сада се сабраше на те многи народи говорећи: Да се оскврни и да се очи наше нагледају Сиона.
12. Али не знају мисли Господњих, нити разумију намјере његове, јер их је скупио као снопље на гумно.
13. Устани и врси, кћери Сионска, јер ћу ти начинити рог гвозден и копита ћу ти начинити мједена, те ћеш сатрти многе народе, и посветићу Господу благо њихово и имање њихово Господу све земље.

5. О мјесту рођења Месије и Царству милости. Слава Израиљева и обраћење.

1. Сабери се сада у чете, четнице, опсједи нас, нека бију прутом по образу судију Израиљева.
2. *А ти, Витлејеме-Ефрато, ако и јеси најмањи међу тисућама Јудинијем, из тебе ће ми изаћи који ће бити Господар у Израиљу, † којему су изласци од почетка, од вјечнијех времена. [*Мт 2, 6; † Јн 1, 1.]
3. Зато ће их оставити докле не роди она која ће родити; тада ће се остатак браће његове вратити са синовима Израиљевијем.
4. И стајаће и пашће их силом Господњом, величанством имена Господа Бога својега; и они ће наставати, јер ће Он тада бити велик до крајева земаљских.
5. *И он ће бити мир; кад дође Асирац у нашу земљу и кад ступи у дворе наше, тада ћемо подигнути на њ седам пастира и осам кнезова из народа. [*Ис 9, 5; Еф 2, 14.]
6. И они ће опасти земљу Асирску мачем и земљу Невродову на вратима његовијем; и он ће нас избавити од Асирца кад дође у нашу земљу и кад ступи на међу нашу.
7. И остатак ће Јаковљев бити усред многих народа *као роса од Господа и као ситан дажд по трави, која не чека човјека, нити се узда у синове човјечије. [*Пс 110, 3.]
8. И остатак ће Јаковљев бити међу народима, усред многих народа, као лав међу звијерима шумским, као лавић међу стадима оваца, који кад иде тлачи и растрже и нема никога да избави.
9. Рука ће ти се узвисити над противницима твојим, и сви ће се непријатељи твоји истријебити.
10. *И у оно ћу вријеме, говори Господ, истријебити коње усред тебе и потрћу кола твоја [*Зах 9, 10.]
11. И затрћу градове у твојој земљи, и развалићу сва тврда мјеста твоја;
12. И истријебићу врачање из руку твојих, и нећеш имати гатара;
13. *И истријебићу ликове твоје резане и ступове твоје усред тебе, и нећеш се више клањати дјелу руку својих; [*Зах 13, 2.]
14. И искоријенићу гајеве твоје усред тебе, и раскопаћу градове твоје,
15. И извршићу освету с гњевом и љутином на народима који не слушаше.

6. Народна незахвалност. Жртва која се допада Господу. Жетва зле сјетве.

1. Слушајте шта говори Господ: Устани, суди се с горама, и нека чују хумови глас твој.
2. Слушајте, горе и тврди темељи земаљски, парбу Господњу, јер Господ има парбу с народом својим, и с Израиљем се суди.
3. Народе мој, *шта сам ти учинио? И чим сам ти досадио? Одговори ми. [*Јер 2, 5.]
4. Јер те изведох из земље Мисирске и искупих из куће ропске и послах пред тобом Мојсија, Арона и Марију.
5. Народе мој, опомени се *што науми Валак, цар Моавски, и што му одговори Валам, син Веоров, од Ситима до Галгала шта би, да познаш правду Господњу. [*4 Мој 22-24.]
6. Су чим ћу доћи пред Господа да се поклоним Богу Вишњему? Хоћу ли доћи преда њ са жртвама паљеницама? С теоцима од године?
7. Хоће ли Господу бити миле тисуће овнова? Десетине тисућа потока уља? Хоћу ли дати првенца својега за пријеступ свој? Плод утробе своје за гријех душе своје?
8. *Показао ти је, човјече, што је добро; и шта Господ иште од тебе осим да чиниш што је право и да љубиш милост и да ходиш смјерно с Богом својим? [*5 Мој 10, 12; 1 Сам 15, 22.]
9. Глас Господњи виче граду, и ко је мудар види име твоје; слушајте прут и онога који га је одредио.
10. Није ли још у кући безбожниковој благо неправо? И ефа крња, гадна?
11. Хоће ли ми бити чист у кога су мјерила лажна и у тобоцу пријеварно камење?
12. Јер су богатуни његови пуни неправде, и становници говоре лаж, и у устима им је језик пријеваран.
13. Зато ћу те и ја бити да оболиш, пустошићу те за гријехе твоје.
14. Ти ћеш јести, али се нећеш наситити, и падање твоје биће усред тебе; и склањаћеш, али нећеш избавити, и што избавиш предаћу мачу.
15. *Ти ћеш сијати, али нећеш жети; ти ћеш циједити маслине, али се нећеш намазати уљем, и маст, али нећеш пити вина. [*5 Мој 28, 38-40.]
16. Јер се држе уредбе *Амријеве и сва дјела дома † Ахавова, и ходите по савјетима њиховијем, да те предам у погибао, и становнике његове у подсмијех, и носићете срамоту народа мојега. [*1 цар 16, 25; † 1 цар 16, 30.]

7. Мало је побожних. Обећање богате божанске милости послије казне.

1. Тешко мени! Јер сам као кад се обере љетина, као кад се пабирчи послије брања виноградскога; нема грозда за јело, ранога воћа жели душа моја.
2. *Неста побожнога са земље и нема правога међу људима, сви вребају крв, сваки лови брата својега мрежом. [*Пс 12, 1.]
3. Да чине зло објема рукама што више могу, иште кнез; и судија суди за плату, и ко је велик говори опачину душе своје, и сплећу је.
4. Најбољи је између њих као трн, најправији је гори од трњака; дан стражара твојих, похођење твоје, дође, сада ће се смести.
5. Не вјерујте пријатељу, не ослањајте се на вођа; од оне која ти на крилу лежи, чувај врата уста својих.
6. *Јер син грди оца, кћи устаје на матер своју, снаха на свекрву своју, непријатељи су човјеку домашњи његови. [*Мт 10, 35, 36.]
7. Али ја ћу Господа погледати, чекаћу Бога спасења својега; услишиће ме Бог мој.
8. Немој ми се радовати, непријатељице моја; ако падох, устаћу; ако сједим у мраку, Господ ће ми бити видјело.
9. Подносићу гњев Господњи, јер му згријеших, док не расправи парбу моју и да ми правицу; извешће ме на видјело, видјећу правду његову.
10. Непријатељица ће моја видјети, и срам ће је покрити, која ми говори: *Гдје је Господ Бог твој? Очи ће је моје видјети; сада ће се она погазити као блато на улицама. [*Пс 79, 10.]
11. У које се вријеме сазидају зидови твоји, у то ће вријеме отићи заповијест надалеко;
12. У то ће вријеме долазити к теби од Асирске до тврдијех градова, и од тврдијех градова до ријеке, и од мора до мора, и од горе до горе.
13. А земља ће бити пуста са становника својих за плод дјела њиховијех.
14. Паси народ свој с палицом својом, стадо нашљедства својега, које живи осамљено у шуми, усред Кармила; нека пасу по Васану и по Галаду, као у старо вријеме.
15. Као у вријеме кад си изашао из земље Мисирске, показаћу му чудеса.
16. Народи ће видјети и постидјеће се од све силе своје; *метнуће руку на уста, уши ће им заглухнути. [*Јов 21, 5.]
17. *Лизаће прах као змија; као бубине земаљске дрхћући ижљешће из рупа својих; притрчаће уплашени ка Господу Богу нашему и тебе ће се бојати. [*Ис 49, 23.]
18. Ко је Бог као ти? Који прашта безакоње и пролази пријеступе остатку од нашљедства својега, *не држи довијека гњева својега, јер му је мала милост. [*Пс 103, 9.]
19. Опет ће се смиловати на нас; погазиће наша безакоња; бацићеш у дубине морске све гријехе њихове.
20. *Показаћеш истину Јакову, милост Авраму, како си се заклео оцима нашим у старо вријеме. [*Лк 1, 73.]

